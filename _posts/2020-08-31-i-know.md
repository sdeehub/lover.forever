---
date: 2020-08-31 22:52:21
layout: post
title: "มันเกิดขึ้นได้"
subtitle: "น้ำตาไหล ไม่ใช่แค่เสียใจ ไม่ใช่แค่เสียดาย ไม่ใช่แค่อยากตาย แต่เพราะมันเกิดขึ้นได้ และเราก็ต้องยอมรับมัน"
hero_image: https://source.unsplash.com/vXymirxr5ac
image: https://img.youtube.com/vi/FCNZgNNR3Ao/maxresdefault.jpg
optimized_image: https://img.youtube.com/vi/FCNZgNNR3Ao/maxresdefault.jpg
youtube: FCNZgNNR3Ao
category: pop
tags:
  - อุ้ย รวิวรรณ จินดา
author: thiagorossener
---
`ขอบคุณ:` *[Anthony Tran](https://unsplash.com/@anthonytran) - Unsplash / รวิวรรณ จินดา (Cover เฉลียง) - เข้าใจ*

มันเกิดขึ้นได้ และมันก็ได้เกิดขึ้น ... แล้ว ความผิดพลาด ความเสียใจ ร่องรอยที่เหลือทิ้งไว้ คราบน้ำตา มาสคาราไหลเลอะแก้มที่เคยสวย รอบตาช้ำ น้ำตานองเอ่อ มองดูน้ำท่วมอยู่ในเบ้าตา ทำลูกนัยน์ตาฉ่ำคล้ายลูกลำไย แต่ไม่มีไหทองคำ ไม่มีรุ้งกินน้ำหลังฝนพรำ จะมีก็แค่ฝนที่เทซ้ำลงมาอย่างหนำใจ แต่ก็ดีถ้าจะออกไปตากฝนให้น้ำตากับน้ำฝนกลบกลืนกันไป เพราะร้องไห้เป็นครั้งที่พันแล้วของบ่ายวันนี้

อยากจะโทรหาใครสักคน แต่ก็ดูสับสนมากเกินไป อยากจะออกไปเดิน ไปดูฟ้าบ้าง แต่ก็ยังทำไม่ได้ ฝนตกจะตากฝน จะดูฟ้ายังไง? แล้วอย่างเบนจามิน แฟรงคลินล่ะทำได้ยังไง ... ในกระจกเราเห็นตัวเอง ในกระจกหรือเราเห็นใคร ในกระจกหรือเราอยากเห็นอะไร คุณค่าของเวลาที่ผ่านมามันหายไปไหน การตัดสินใจ? ทางเลือกที่เราเลือกไว้ อีกคนที่เราคิดว่าใช่? มืออุ่น ๆ ที่จับกัน? น้ำตายังไหลมาได้เรื่อย ๆ มาสคาราก็ยังเลอะหน้าไปได้อยู่ตลอดวัน

แล้วบางทีเรื่องแบบนี้ก็เป็นเรื่องธรรมดาที่เกิดขึ้นได้ทุกวัน กับทุกคน และก็กับเรา ก็เหมือนกัน *มันก็ได้เกิดขึ้นแล้ว* แต่งหน้ารอไว้ทำไม? แต่งตัว ทำกับข้าววางไว้รอใครจะกลับมา? ฝนหนักแบบนี้จะติดฝนอยู่ที่ไหน? แล้วฝนตกหนักแบบนี้จะติดฝนอยู่กับใคร ... ใจทุกข์ กังวล หนักหัว วุ่นวาย เหมือนของ ๆ เรากำลังหายไป ของที่รักมาก ก็เพราะแบบนี้ไงถึงได้ยินชัด เวลาที่เขาแค่บอกว่า *"เราไม่ได้เป็นของ ๆ ใคร!"*

เรื่องบ้า ๆ หรือเรื่องไม่บ้า เพราะถ้ามันเป็นเรื่องของเรา เรื่องบ้า ๆ ที่ดูว่าไร้สาระ ก็กลายเป็นเรื่องหนักหนา คอขาดบาดตาย ครอบครัว ความหวัง พลังและทุก ๆ อย่างที่มี ทั้งหมดก็หมด พัง และจบสิ้นกันได้ คล้ายกับเรื่องที่เคยคิดว่าไม่มีสาระทั่ว ๆ ไปในศาลาของคนเศร้า ... เคยได้ยินคำนี้จากที่ไหน? แล้วคำว่า *เราจะรักกันตลอดไป* เคยได้ยินคำนี้จากปากของใคร? เพียงแต่ว่าวันนี้มันไม่จริงแล้วใช่มั๊ย หรือมันไม่จริงมาตั้งแต่เมื่อไหร่ หรือมันไม่เคยมีอยู่จริงเลยแม้แค่สักครั้ง แม้แค่เพียงสักคำเดียว หรือว่าตลอดไป
> ร้องไห้เพราะอะไร? จะร้องไห้ไปทำไม? หรือบางทีหลังจากวันนี้ ... เราอาจจะเข้าใจ และ <svg class="love"><use xlink:href="#icon-heart"></use></svg> ตัวเองได้มากขึ้น
