---
date: 2018-12-16 07:55:02 +0700
layout: post
title: "กับที่ตรงนั้น ทุกวันสบายดี"
subtitle: "เช้านี้ถ้าพอมีเวลาให้คิดถึงกัน"
hero_image: https://source.unsplash.com/f4M4DjpMr1c
youtube: 0kL_7AWCtGo
category:
  - ost
tags:
  - บัว สโรชา
author: thiagorossener
---
`ขอบคุณ:` *[Bao Menglong](https://unsplash.com/@__menglong) - Unsplash / บัว สโรชา - รักได้ยินหรือเปล่า (OST. ม.3 ปี 4 เรารักนาย)*

ภาคใต้ เราเรียกว่าปักษ์ใต้ ตื่นเช้ามาเราเดินออกไปหากาแฟและปาท่องโก๋ในตลาดข้าง ๆ ที่พัก เมื่อคืนฝนตกท่าจะหนักอยู่ อากาศเช้านี้เลยกำลังสบาย ๆ ภาคใต้มีแค่ร้อนกับฝน ช่วงนี้มีฝน ไม่ถึงกับเป็นมรสุม ฝนไม่ได้แรงมากแค่ทำให้อากาศหายร้อน ต้นไม้เขียวสดชื่น ตอนกลางคืนนอนฟังฝนหลับไปแบบนี้เป็นการนอนที่ดีที่สุด ตื่นเช้ามาฝนหายไปแล้วแต่ฟ้ายังพอครื้ม ๆ อากาศกำลังสบายอย่างที่บอกไป ผู้คนรู้สึกดีมีรอยยิ้มให้เป็นความประทับใจไว้แก่กันและกัน

เมื่อคืนเราหลบฝนได้ทันเข้าที่พักกันซะก่อน เช้านี้จิบกาแฟร้อน ๆ กับปาท่องโก๋ แล้วก็ขนมครกจิ้มน้ำตาล แล้วก็ข้าวยำบูดูไข่ต้ม แล้วก็ขนมเหนียว แล้วก็ต้องอิ่มก่อนล่ะ เดี๋ยวท้องจะแตก ไว้มื้อเที่ยงค่อยเป็นข้างแกงใต้ หรือว่าจะขนมจีนแกงไก่ใต้ หรือว่าโรตีแกงเนื้อร้านอาหารมุสลิมใต้ดีนะ? มาอยู่ใต้อะไรก็ใต้ ใต้ ใต้ ภาคใต้มีทะเลทั้งด้านซ้ายและด้านขวา ต้นไม้เขียวครื้มอย่างที่บอกไป วันนี้ตั้งใจจะออกไปดูทะเล

ชอบทะเล ชอบกลิ่นของทะเล ชอบชีวิตชาวเล ชอบดูผู้คนเวลามาเล่นทะเล ชอบลมทะเล ชอบสีของท้องฟ้าและปุยเมฆในทะเล ใช่! ถึงจะเป็นท้องฟ้าเดียวกันกับของเรา แต่เมฆในทะเลมีอะไรบางอย่าง อาจจะเพราะเมฆในทะเลได้มองลงมาเห็นคลื่น เห็นปลา เห็นเรือ และเห็นทะเล - แน่ ๆ เลย ต้องเป็นแบบนั้นแน่ ๆ เลย ก็เพราะแบบนี้เมฆในทะเลก็เลยยิ้มหวานสดชื่นไปอีกแบบ ลมทะเลพาคลื่นเข้ามาหาฝั่ง คลื่นม้วนเข้ามาเป็นฟองนุ่ม ๆ เพื่อบอกรักกับหาดทรายเบา ๆ
> บอกรักกัน ทุกวัน ทุกคืน ทุกเวลา แถมมีปูลมตัวเล็ก ๆ คอย ๆ โผล่ แอบ ๆ ขึ้นมาส่งยิ้ม ตอนได้ยินกระซิบว่า <svg class="love"><use xlink:href="#icon-heart"></use></svg> "I do."
