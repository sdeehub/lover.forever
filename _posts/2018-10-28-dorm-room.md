---
date: 2018-10-28 12:06:47 +0700
layout: post
title: "เพิ่งมาถึง ก็คิดถึงคุณซะแล้ว"
subtitle: "ไม่แน่ใจว่านี่เป็นผลมาจากการเดินทางไกล หรือว่าเป็นความประทับใจตั้งแต่ครั้งแรกที่เราได้พบกัน (จริงๆ)"
hero_image: https://source.unsplash.com/CV1yvHjKwtk
youtube: 8qxWyRytsdo
category:
  - ost
tags:
  - John Barry
author: thiagorossener
---
`ขอบคุณ:` *[Fred Rivett](https://unsplash.com/@fredrivett) - Unsplash / John Barry - Dances With Wolves (Original MGM Motion Picture Soundtrack)*

อืม ... ก็แปลกอยู่นะ เพิ่งมาถึง Melaka หรือ Malacca เมื่อเช้านี้เอง แล้วพอสาย ๆ ก็ได้เข้ามาถึงที่พักที่นี่ล่ะ แต่บอกไม่ถูกเพราะตั้งแต่เดินลงจากรถล่ะ ที่นี่ทำไมดูคุ้นเคยจัง ทั้ง ๆ ที่ก็เพิ่งเคยมาเห็นเป็นครั้งแรก ยิ่งพอเข้าที่พักเปิดประตูห้องเข้ามา เจอกับเตียง 2 ชั้น แบบนี้ยิ่งไปกันใหญ่ - ทำไมในหัวถึงไปไกล นึกถึงห้องในหอพักสมัยปี 1 ... รู้มั๊ย!? และยิ่งเฉพาะวันที่เราได้เจอกันจริง ๆ น่ะ

ไม่ใช่วันที่เคยเห็นหน้ากันไกล ๆ ในโรงอาหารนะ แต่เป็นวันที่หอจะปิดน่ะ ... วันสุดท้ายที่เรานั่งเก็บของอยู่ดี ๆ อยู่ ๆ คุณก็โผล่หน้าเข้ามา จะบอกว่าประตูห้องเปิดไว้ มันก็จะใช่มั๊ยล่ะ? ก็เจ้าของห้องยังนั่งอยู่หนิ ข้าวของก็ยังวางอยู่เต็มห้องแบบนี้ ... ใช่ จำได้ว่าคุณเคาะประตู แล้วก็โผล่เข้ามา ไม่รู้ว่าเสียงหรือตัวจะมาก่อนกัน แต่หลังจากนั้นคุณก็เข้ามาเลย เรายังนึกแปลกใจ - นี่ขนาดพวก Vampire เค้ายังเข้าไม่ได้เลยนะ ถ้าไม่ได้เชิญน่ะ

หรือคุณจะเป็นพวกเดียวกับหมาป่า? ก็น่าจะเป็นไปได้นะ เพราะโผล่พรวดเข้ามา คำแรกที่ได้ยินก็คือบอกเลยว่า "พอดีเราคืนกุญแจให้ RA ไปแล้วเมื่อวาน" ... ยังไงนะ? ไอ้เราก็งงสิคะ แล้วมาบอกเราทำไม แต่ยังไม่ทันจะพูดอะไร "พอดีนึกได้ว่าลืมของไว้เลยปั่นจักรยานกลับมาเอา" อ้าว แล้วไง? - เจอของมั๊ย ... มีแต่รูปหน้านะที่สงสัย แต่เหมือนโดนมนต์มั๊ย เพราะปากเราไม่พูดอะไรสักคำ ... "แต่รูมเมทอาจจะกลับไปแล้ว หรือยังไง ห้องเรามันล็อกน่ะ"

อ๋อ! โอเค เราเข้าใจแล้วล่ะ แล้วจะให้เราทำยังไงคะ? ... อันนี้ก็คือเราพูดอยู่ในหัวนะ คุณคงเข้ามาได้ยินไม่ได้ แต่ที่คุณทำได้คือ เดินเข้ามา ก็ดูเก้งก้างนะ ที่จำได้ หรืออาจจะเพราะของวางเกะกะอยู่ด้วยมั๊ย ลำบากมั๊ยนั่น!? อืม เดิน ... ต้องเรียกว่าเดินยังไงนะ เดินข้ามข้าวของที่วางเกะกะ - เรียกแบบนี้มั๊ย ไม่รู้สินะ แต่ที่แน่ ๆ คือไอ้ถือวิสาสะนี่ล่ะ ไม่ผิดแน่ ๆ อยู่ ๆ เป็นชายหนุ่มมาโผล่ในห้องหญิงสาว แล้วนี่เข้ามาเลยนะ เข้ามาถึงห้อง มาถึงเตียงนอน

"รูมเมทกลับไปแล้วเหรอ?" ... จำได้ว่าคุณถามแบบนั้น แล้วก็จำได้ว่าไอ้เราก็ฉุน อยากจะตอบนะว่า นี่ห้องชั้น ชั้นอยู่คนเดียวย่ะ แต่ปากไม่ไวเท่าใจ แล้วก็ไม่ไวเท่าคุณ มาถึงเตียงก็หาที่ว่าง หย่อนตัวปุลงที่นอน - นั่นนอนซะอย่างนั้น! - ไอ้เราก็ได้แต่งง อ้าว เฮ้ยนี่มันยังไงล่ะ หรือว่าพวกผู้ชายหน้าตาดีนี่ เค้าจะทำอะไรตรงไหนกับใครก็ได้ทุกที่ ทั้งนั้น? แต่ก็แปลกนะ อาจจะเพราะว่าเงียบนี่ล่ะ ยังไม่ทันได้พูดอะไร เพราะเงียบก็เลยได้ยินเสียงคุณเบาๆ

"อืม! หมอนหอมจัง" ... อ้าวจริง ๆ นะ ได้ยินแค่นั้นจริง ๆ ล่ะ แล้วคุณก็หลับไป พอมานั่งคิดถึงเรื่องนี้ทีไรก็แปลกใจนะ ทำไมวันนั้นเราไม่ได้รู้สึกว่าจะต้องกลัวอะไร ไม่รู้ว่าชั้นของผู้หญิงหรือว่าทั้งหอไม่น่าจะมีใครอยู่แล้วมํ๊ย? แล้วดันมีผู้ชายตัวใหญ่ ๆ จะว่าบุกเข้ามาในห้องมั๊ย - โผล่ก็ได้ นั่นดิ โผล่แล้วมาหลับอยู่บนเตียง แต่เราก็ไม่ได้ตกอกตกใจอะไร ... อืม กลับเหมือนจะรู้สึกดีด้วยนะ ไม่ใช่ว่าชอบหรืออะไร แต่แปลก ดูคุณอบอุ่นยังไงก็ไม่รู้ อาจจะเพราะท่านอนด้วยมั๊ย?

ก็อาจจะใช่ เพราะหันไปดูทีไร ก็เห็นนอนตัวคู้เหมือนเด็ก ๆ เลย อืม ... ไม่รู้ไปหมดพลังงานมาจากที่ไหน - อืม ... ก็แปลกนะไม่ทันคิดว่าพอตื่นขึ้นมาแล้วจะเป็นยังไง จะปลุกก็ไม่น่านะ เพราะเห็นนอนฟี้ ๆ หลับสบาย ดูเหมือนกำลังสบายได้ที่ - นานมากแล้วกับเรื่องแปลก ๆ กับคุณวันนั้น ไม่รู้สิ ว่าทำไมตอนนี้ ที่นี่ ถึงได้ทำให้คิดไกลย้อนกลับไปถึงแบบนั้น ขอโทษด้วยนะที่วันนั้นไม่ได้ปลุก แล้วก็ไม่ได้อยู่รอให้คุณตื่น ได้แต่คิดว่าคุณหมาป่าก็น่าจะดูแลตัวเองได้ล่ะ

ก็น่าจะเหมือนวันนี้มั๊ย? เราตัวคนเดียวหลงมาไกลซะขนาดนี้ ก็น่าจะดูแลตัวเองได้ล่ะนะ ... อืม แต่ถ้าวันนี้คุณจะโผล่เข้ามา แล้วมีเฉลยว่าวันนั้น เป็นยังไงต่อก็น่าจะดีมั๊ย? ก็น่าจะดีไม่น้อย เห็นบอกว่าเมืองนี้ริมแม่น้ำนี่ ตอนเย็น ๆ แล้วน่าแวะไปเดินเล่นนะ ถ้ามาจริง ๆ นี่คุณหมาป่า จะยอมไปเดินเล่นด้วยกันมั๊ยคะ? - อืม ไม่รู้นะ แต่ถ้าคุณโผล่มาจริงนี่ ครั้งนี้จะไม่งงแล้วนะ คือว่าต้องตั้งสติให้ดี แต่นั่นล่ะ! ก็คิดว่า ก็คงจะเขิน ๆ อยู่เหมือนกัน
> จากที่นี่ Melaka นะ <svg class="love"><use xlink:href="#icon-heart"></use></svg> สบายดีมั๊ยคะ!? คุณหมาป่าของชั้น
