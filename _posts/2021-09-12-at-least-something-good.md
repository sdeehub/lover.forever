---
date: 2021-09-12 T02:21:17+07:00
layout: post
title: "อย่างน้อยที่สุด"
subtitle: "นานแล้ว บางอย่างถึงมีความหมาย และก็เพราะว่านานแล้ว ความหมายบางอย่างก็จางหายไป เช่นกัน"
hero_image: https://source.unsplash.com/wss7LCggF-o
youtube: WvkyGdzS-q4
category: Jazz
tags:
  - Chet  Baker
author: thiagorossener
---
`ขอบคุณ:` *[Cristina Lavaggi](https://unsplash.com/@cristinalavaggi) - Unsplash / Chet Baker - All We Know*

นานแล้วที่ไม่ได้ไปไหน ติดอยู่กับที่ เหมือนจะไม่สบายตัว เหมือนจะเป็นไข้(ใจ) หรืออะไรสัก สอง-สามอย่าง ชีวิต-วันเวลา การเปลี่ยนแปลง ความเคลื่อนไหว ลมหายใจ แต่ขาดการเคลื่อนที่

นานแล้วที่ไม่ได้ไปไหนไกล ๆ - ถึงนั่นจะหมายถึงการเดินทางที่ต้องการจะไปไหนไกล ๆ แต่ทำได้แค่ใกล้ ๆ แต่ทำได้แค่เท่าที่พอทำได้ แต่อย่างน้อยก็ยังมีการเคลื่อนที่ไป จากที่นี่ ไปที่นั่น สลับสับเปลี่ยน ผู้คน ยานพาหนะ หรือแม้แต่สถานที่

ส่วนในวันนี้ ... จบและหยุดอยู่แค่นั้น

การติดอยู่ที่นี่นานจนเกินไป นานแล้ว นานมากจนทำให้ ความหมายบางอย่างชัดเจน พอ ๆ กับความหมายบางอย่างที่จางหายไป - วันเวลา และ ผู้คน เรื่องราว ความคิดถึง คำถามที่รู้ว่า คุณ อยู่ที่ไหน คำถามที่รู้ว่า คุณ เป็นยังไง คำถามที่รู้ว่า คำตอบ ไม่มีอะไรเปลี่ยนแปลง

พวกเราจะอดทนกับเรื่องราวแบบนี้ไปได้นาน อีกแค่ไหน? หรือนี่อาจจะเป็น คำถาม ใหม่ ที่พวกเราต้องเจอให้เคยชิน ไม่มีการจากลาในแต่ละวัน ตราบเท่าที่พวกเรายังอยู่ด้วยกัน มีแค่การจากลาในแต่ละค่ำคืน หรือ อย่างน้อยที่สุด

ก็แค่ในวันนี้ที่เราหลับไป นานพอให้รู้ว่า นานพอให้ใครสักคน รู้ว่า ... แล้วจะไม่ตื่นขึ้นมาอีกเลย

> อย่างน้อยที่สุด เราก็ได้อยู่ด้วยกัน <svg class="love"><use xlink:href="#icon-heart"></use></svg> และรู้แน่ว่า การจากลาได้มาถึงแล้ว จริง ๆ
