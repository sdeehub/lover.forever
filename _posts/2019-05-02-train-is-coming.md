---
date: 2019-05-02 16:55:52 +0700
layout: post
title: "อาจจะใช่รถไฟ หรืออะไรสักอย่าง"
subtitle: "ใช่! อาจจะเพราะรถไฟ หรืออะไรสักอย่างที่พาเราทั้งคู่เคลื่อนที่ไป ... ด้วยกัน"
hero_image: https://source.unsplash.com/gJhev0YgUcE
youtube: NNO4tT9LQD4
category:
  - rock
tags:
  - Jeff Beck
author: thiagorossener
---
`ขอบคุณ:` *[JK](https://unsplash.com/@jk) - Unsplash / Jeff Back ft. Joss Stone - People Get Ready*

คุณเคยบอกว่าทุกครั้งมักจะกลับมาที่นี่ คล้าย ๆ กับว่าเหมือนเวลาที่เรากำลังจะกลับบ้าน ... แต่ในตอนนั้น ตอนที่เราเจอกัน ก็คล้ายว่าคุณได้กลับบ้าน? เราอดสงสัยไม่ได้ หลังจากที่รอรถไฟขบวนของคุณมาช้าไปกว่าชั่วโมง หลังจากที่คุณเพิ่งจะเดินทางมาถึง จริง ๆ จะว่าไปก็ถือได้ว่าค่อนโลกอยู่เหมือนกันนะ ... แต่ว่าคุณกำลังเดินทางไป หรือกำลังเดินทางกลับบ้านตรงไหน?

เวลาที่เรากลับมาที่เดิมที่เราเคยเจอกันในครั้งแรก คุณคิดว่าทุกอย่างจะกลับมาด้วยมั๊ย? แววตาแบบนั้น ความสงสัยแบบนั้น เขินอายหน่อย ๆ แบบนั้น ... ใช่ หรือไม่ใช่ เป็นมิตรมากน้อยแค่ไหน จะถูกใจกันหรือเปล่า? อ้าว! แล้วใครเค้าจะสนกันล่ะ - แปลกดีนะ เวลาที่คนแปลกหน้าต้องเดินเข้ามาเจอกัน

> วิทยาศาสตร์บอกว่าอีกฝ่ายจะชอบเรามากกว่าที่เราคิดอยู่แล้วล่ะ ... ไม่ต้องกลัว

เพราะอะไรเหรอ ก็เพราะความกลัวนี่ล่ะ เรากลัวว่าคนอื่นจะไม่ชอบเรา ไม่ยอมรับเรา ในสมองของเราก็เลยจะตั้งแง่เอาไว้ก่อนเพื่อปกป้องตัวเองไง แต่ในวันนั้น ... ก็ไม่รู้สินะว่าใครชอบใคร หรือจะชอบกันมากน้อยแค่ไหน เราว่าน่าจะเป็นเพราะรถไฟนะ เพราะถ้าคุณมาด้วยมอเตอร์ไซด์ หัวนี่อาจจะฟูฟ่องไปเลยก็ได้ - จำได้มั๊ย คำทักทายกันคือ "อ้าว! ตัดผมแล้ว"

รถไฟไปช้า ๆ กะฉึกกะฉัก ... นานแล้วนะ ก็เพราะรถไฟนี่ล่ะ ที่พาคุณมาอยู่ตรงหน้าเรา แล้วก็เพราะรถไฟนี่ล่ะ ที่พาคุณกับเราหันหน้าเข้าหากันไปไหนต่อไหน ... ค่อย ๆ ไป ค่อย ๆ เคลื่อนตัว นานจนเมื่อยก้น - คุณบอก ส่วนเราก็ได้แต่ยิ้ม จำได้มั๊ยที่เราลงรถไปเดินซื้อของยังได้เลย ไม่แน่ใจว่าเค้าเรียกขบวนนั้นว่ารถอะไรแล้วนะ เอ่อ อาจจะเรียกว่าขบวนรถไฟนำเที่ยว ก็ได้นะ ... สมัยที่เราประหยัดงบ แต่สบาย ๆ เรื่องการใช้เวลา ออกเดินทางกันตั้งแต่เช้า กลับเข้ามาสถานีอีกครั้งก็ค่ำๆ

> Time you enjoy wasting, was not wasted ~ John Lennon

ยังจำได้มั๊ย? คงเพราะแบบนี้ล่ะที่คุณเคยบอกว่าทุกครั้งมักจะกลับมาที่นี่ แต่ไม่เหมือนเวลากลับบ้านซะทีเดียวนะ เพราะบางทีเราก็เดินทางออกไปไหน ๆ บ้านจริง ๆ ก็กลายเป็นที่ ๆ ไม่ค่อยได้กลับไปกันจริง ๆ ส่วนบ้านที่กลับกันจริง ๆ ก็กลายเป็นบ้านในระหว่างเดินทางซะเป็นส่วนใหญ่ ยุงกัดบ้างอะไรบ้าง แต่ก็ปลอดภัยและก็อุ่นใจทุก ๆ ที่อยู่นะ - นั่นสิ! แล้วตกลงว่าวันนี้คิดถึงอะไร? นั่งรถไฟ การเดินทาง การบอกลา การกลับมา การเจอกัน ... หรือนั่นก็แค่เสี้ยวเวลาที่เราได้หันหน้ามาเจอกัน?
> จริง ๆ แล้วจะอะไรก็ได้นะ แต่ก็แค่ดีใจ <svg class="love"><use xlink:href="#icon-heart"></use></svg> ที่วันนั้นคนที่เดินเข้ามา ... เป็นคุณ
