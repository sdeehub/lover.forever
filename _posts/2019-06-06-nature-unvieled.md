---
layout: post
title: "วันที่คลี่คลาย"
date: 2019-06-06 09:50:39 +0700
tags:
  - วันแห่งความรัก
description: "บางวันก็วุ่นวาย บางวันก็ว่างเปล่า บางวันก็คิดถึงกัน - หรืออย่างหลังนี่คือทุก ๆ วัน?"
comments: true
---
บางทีความคิดก็เข้ามาเวียนวน วกวน กลับไป กลับมา ... คิดถึงใครบางคน คิดถึงวันเวลา คิดถึงหน้า คิดถึงแววตา คิดถึงรอยยิ้ม คิดถึงอะไร ๆ อีกหลาย ๆ อย่าง คิดถึงวนไป วนมา - เรื่องแบบนี้มีที่มา เพราะความรักคืออารมณ์ เพราะความคิดถึงคือความทรงจำ เพราะความผูกพันคือผลของสารเคมีในร่างกาย เพราะอะไร ๆ ก็มีที่มาที่ไป

วัฒนธรรมแห่งความคิดถึง ทำให้พวกเรารับรู้ ตอกย้ำ ฟังแล้วฟังอีก ... เพลงเศร้าใช่มั๊ย ที่กินเข้าไปในใจง่ายดายเหลือเกิน บีทช้า ๆ ท่ามกลางความเหนื่อยล้า เราต้องการให้ใครสักคนมานั่งอยู่ใกล้ ๆ เราแค่อยากได้สัมผัสนั้น เพื่อให้เกิดความรู้สึกอบอุ่น แล้วความสุขจะค่อย ๆ กระจาย - กระจาย ๆ กระจาย ออกไป ... จริงๆ

ทำไมไม่ลองหลับตา ทำไมไม่ลองโยคะ ทำไมไม่ลองเปลี่ยนเพลง ... ทำไมจะทำไม่ได้? ทำไมไม่ลองเปลี่ยนอริยาบท ทำไมไม่ลองอ่านหนังสือเล่มใหม่ ๆ ทำไมจะต้องทำอะไรเดิม ๆ ทำไมไม่ลองยิ้มให้ตัวเองดูบ้างล่ะ สารเคมีหรือฮอร์โมนก็มีอยู่ในตัวเรา ปรับสมดุล ปรับเปลี่ยนได้ ใครนะว่าไว้โยคะทำให้ Oxytocin หลั่งนะ - แล้วดียังไง?

เราจะรู้สึกรักตัวเองมากขึ้น เราจะรู้สึกได้ถึงความผูกพันที่ลึกซึ้งกับตัวเองมากขึ้น ... Oxytocin ชื่อนี้คือสิ่งเดียวกับที่แม่เคยได้ ร่างกายหลั่งสิ่งนี้ออกมาตอนที่แม่เจ็บแทบตาย ตอนที่แม่เบ่งพวกเราออกมา เคมีนี้คือสิ่งเยียวยาความเจ็บปวดและโยงใยความสัมพันธ์ระหว่างแม่กับพวกเราไว้ - ใครบางคนบอกไว้ หรือพวกเขาอาจจะเป็นนักวิทยาศาสตร์ก็ว่าได้

เราก็ไม่รู้สินะ แต่ทำไมเราจะเริ่มเรียนรู้ไม่ได้ล่ะ? ... แล้วทำไมเราจะลองไม่ได้ล่ะ? ... แล้วทำไมเราจะต้องเอาแต่นั่งเหงา นั่งคิดถึง 'แต่เขา' ทั้งวันด้วยล่ะ - หรือว่าจะลองเรียนเต้นซัลซ่า ดูมั๊ย? น่าสนุกดีนะ แค่คิดก็ตื่นเต้นแล้วล่ะ จังหวะและทำนองเปลี่ยนไป บีทที่สนุกสนาน เร้าอารมณ์ เร้าใจ เอาแค่ช่วยให้เราขยับออกไป ... ค่อย ๆ ขยับออกไปจากความทรงจำเดิม ๆ ที่ล้อมกรอบเราไว้ ค่อย ๆ ขยับเข้าไปในอีกวัฒนธรรมในอีกด้าน คนเราทำไมแตกต่างกันมากมาย ก็แล้วทำไมเราจะต้องเหมือนเดิม ซ้ำเติมตัวเองในแบบเดิม ๆ อยู่อย่างนี้ด้วยล่ะ?

ความรัก ความคิดถึง - ถึงจะเป็นเพราะอะไรก็เถอะ แต่ว่าวันนี้ถ้าทุกอย่างเปลี่ยนไป ... ฉุดรั้ง วนเวียน ถามหา เฝ้ารอ ซ้ำแล้ว ซ้ำอีก เดิมเดิม ก็ไม่ได้ช่วยอะไร ... บางทีตรงนี้อาจจะไม่ใช่หน้าที่ของเราก็ได้ จำได้มั๊ย? บางทีเทวดาก็ยังมีหน้าที่รับผิดชอบที่จำกัดเลยนะ - แล้วเราเป็นใคร? หรือจำได้มั๊ย ความยิ่งใหญ่ที่สุด สุดท้ายก็ไม่พ้น เกิด-แก่-เจ็บ-ตาย เลยนะ ... แล้วเราเป็นใคร แค่ต้องการจะรักษาความรักไว้ให้คงอยู่ตลอดไป

นั่นสิ แล้วเราเป็นใคร จะไปห้าม จะไปหยุด จะไปยึด จะไปยื้อ จะไปถือ เอาเรื่องของเราเป็นใหญ่ เอาใจเอาความต้องการของเราเป็นที่ตั้ง เอาเพลงที่เราชอบมาเป็นบีทให้หัวใจเศร้า ... อืม ก็แค่เรามั๊ย? จะไปเปลี่ยนอะไรที่ไหนได้ - นอกจากก็แค่เริ่มเปลี่ยนได้ที่ตัวเรา

<div style="position:relative;width:100%;height:0;padding-bottom:56.25%;">
<iframe style="width:100%;height:100%;position:absolute;top:0;left:0;" src="https://www.youtube.com/embed/VG3NjozUijc" frameborder="0" allow="autoplay; encrypted-media" allowfullscreen>
</iframe>
</div>
<br />

คิดถึงนะ <i class="fa fa-heart" style="color:#C38FD6"></i> แต่จะลองเปลี่ยนดูแล้วล่ะ
