---
layout: post
title: "สงสัยอะไรหลาย ๆ อย่าง"
date: 2019-01-24 14:59:29 +0700
tags: ความเศร้าที่สวยงาม
description: ถ้าอยู่กรุงเทพฯ ป่านนี้ที่นั่นคงจะดูวุ่นวาย เคยสงสัยมั๊ยว่าแล้วถ้าเราหายไป ... หายไปเงียบ ๆ ... หรือ หายไปอยู่ในที่เงียบ ๆ - จะเป็นยังไง?
comments: true
---
เราชอบสงสัยอะไรหลาย ๆ อย่างนะ อย่างเช่นวันนั้นที่เราเจอกันครั้งแรก ๆ ก็สงสัยนะว่าทำไมคุณถึงเดินทางคนเดียว สงสัยนะว่าเวลาที่เราถามว่า 'Coffee or Tea?' แล้วคุณจะตอบว่าอะไร สงสัยนะว่าเป็นเพราะอะไรแค่เราเทชาให้ คุณก็ดูจะยิ้มได้ ชาช่วยได้ขนาดนั้นเลยเหรอ หรือว่าเพราะอะไร? - ทำไมในรอยยิ้มนั้นถึงได้ดูอบอุ่นและมีความสุขมากจัง

แปลกดีนะ ไม่รู้ว่าเคยบอกคุณหรือยัง เสียใจที่ถามคุณไปแบบนั้นในตอนนั้น อาจจะเพราะอยากรู้เรื่องทุกอย่างไปซะหมด หรืออาจจะเพราะใช้ความคิดของเราเอาไปคิดกับชีวิตของคนอื่น - ไม่สิ ไม่ใช่คนอื่นแล้วล่ะ แต่ตอนแรกก็ต้องบอกว่าตกใจอยู่เหมือนกันนะ ก่อนที่คุณจะเดินจากไป แล้วทิ้งคำถามอะไร ๆ ไว้ แต่นี่คุณดันให้เบอร์โทรไว้ ... (053) ... อืม เห็นแค่นี้เราก็สงสัยแล้วล่ะ ไม่ใช่อะไร แต่แค่สงสัยว่าคุณจะทำแบบนี้กับทุกคนมั๊ยนะ?

อืม เชียงใหม่เหรอ? ก็สงสัยอยู่นะว่าถ้าอยู่กรุงเทพฯ ป่านนี้ที่นั่นคงจะดูวุ่นวาย เคยสงสัยว่าแล้วถ้าเราจะหายไป ... หายไปเงียบ ๆ ... หรือ หายไปอยู่ในที่เงียบ ๆ - ใช่ ถ้าเป็นแบบนั้นแล้วเราจะเป็นยังไง? ก็เลยออกเดินทางคนเดียวไง ก็เลยกินชาร้อน ๆ ตอนที่อยู่ที่สนามบิน ไม่รู้สิความรู้สึกคงไม่ใช่เหมือนกับชาของคุณล่ะ อาจเพราะเราไม่เคยเดินทางคนเดียวตั้งแต่เด็ก ๆ ... อืม ... แต่ก็พอเข้าใจได้ที่คุณบอกว่า 'Coffee or Tea?' ในตอนเด็กแบบนั้น แล้วจะสงสัยว่าพ่อกับแม่ก็ต้องกินแบบนี้มั๊ยนะ?

เสียใจเรื่องคุณพ่อ-คุณแม่ และ ก็คุณยายของคุณด้วยนะ จริง ๆ ก็คือเผลอปากถามไปนั่นละ พอเห็นคุณเงียบก็เกือบจะเปลี่ยนเรื่องแล้วนะ ตอนที่คุณบอกว่ายายบอกว่า 'พ่อกับแม่ต้องกลับบ้านบนสวรรค์ไปก่อน' - สงสัยเหมือนกันนะว่าถ้าเป็นเราตอนนั้น แล้วเราจะร้องไห้หนักมากขนาดไหน หรือตอนที่คุณบอกว่าตอนเช้าพอกลับไปโรงพยาบาลยายก็เสียซะแล้ว

เราไม่รู้ว่าเราจะสงสัยอะไร ได้แต่นึกภาพตามไป ตอนที่คุณบอกว่า 'ไม่ใช่ ติ๊ด ติ๊ด ติ๊ด เหมือนในหนังนะ แต่เป็นแบบหีบเพลงที่อยู่ในขวด ... เช้าวันนั้น อันนี้มันหยุดนิ่งไป' แล้วคุณก็เงียบ ทุกอย่างก็เงียบ แล้วคุณก็ยิ้มในแบบที่เราเคยสงสัยว่าทำไมในรอยยิ้มนั้นถึงได้ดูอบอุ่นและมีความสุขมากจัง คุณบอก 'แต่ไม่รู้ว่าใคร แต่งหน้าให้ยายซะสวยพริ้งเลย' - อืม ... แล้วเราก็ได้แต่ยิ้มและเงียบ ๆ ไป

บางอย่างดูอบอุ่นมากนะ คงไม่ใช่เพราะชาร้อน ๆ นี่หรอก อาจจะเพราะที่นี่ไม่มีอะไรวุ่นวายด้วยมั๊ย อย่างที่บอกว่าเราชอบสงสัยอะไรหลาย ๆ อย่างนะ ตอนแรกที่มานั่นไม่รู้จริง ๆ นะว่าจะได้กลับมาที่นี่อีกมั๊ย แต่ก่อนจะกลับแล้วจำได้มั๊ย? ตอนที่คุณถามว่า แล้วเราจะกลับมาเจอกันอีกมั๊ย? อันนั้นน่าจะเป็นครั้งแรกที่เรารู้สึกมั่นใจ สงสัยเหมือนกันว่าทำไมถึงได้มั่นใจซะขนาดนั้น - อืม ... ใช่ ก็มั่นใจว่าเราจะต้องได้กลับมาเจอกันอีกนะสิ

นานแล้วนะ ... ตอนนี้กลับมาแล้วล่ะ แต่ถึงว่าจะไม่ได้เจอกันอีกสักครั้ง แต่ตอนนี้หายสงสัยแล้วนะ - รู้แล้วนะ รู้แล้วว่า ทำไมในรอยยิ้มนั้นถึงได้ดูอบอุ่นและมีความสุขมากจัง เวลาที่เราคิดถึงใครที่เค้าไม่ได้จะอยู่ตรงนี้อีกแล้ว

<div style="position:relative;width:100%;height:0;padding-bottom:56.25%;">
<iframe style="width:100%;height:100%;position:absolute;top:0;left:0;" src="https://www.youtube.com/embed/tiF-q2h7tSA" frameborder="0" allow="autoplay; encrypted-media" allowfullscreen>
</iframe>
</div>
<br />Coffee or Tea? <i class="fa fa-heart" style="color:#C38FD6"></i> แก้วนี้ชงไว้ให้คุณนะ
