---
date: 2020-07-31 T07:57:29+07:00
layout: post
title: "(อยาก)ออกไป"
subtitle: "เช้านี้อยากให้เหมือนกับเช้าที่ เรา ..."
hero_image: https://source.unsplash.com/pKnmjWQJfAw
youtube: 3jGkpMFOAAI
category:
  - rock
tags:
  - ธเนศ วรากุลนุเคราะห์
author: thiagorossener
---
`ขอบคุณ:` *[Jon Tyson](https://unsplash.com/@jontyson) - Unsplash / ธเนศ วรากุลนุเคราะห์ - คนเกลียดคน ... อย่า(ก)ออกไป*

เช้านี้ดูเหนื่อย ๆ คงจะเพราะขาดอะไรไป? นั่นสิ ว่าแต่ยังจะขาดอะไรไป? เครื่องดื่ม alcohol หรือ กาแฟในตอนเช้า ... หมายถึงดื่ม หรือ กลิ่น หรือทั้ง 2 อย่าง หรือยังขาดอะไรอีกบ้าง? ใช่คุณหรือเปล่าที่จริง ๆ แล้วขาด และหาย ไป? อาจจะใช่ หรือไม่ใช่ แต่เรื่องที่ยากกว่าการจะหาคำตอบว่าอะไรที่ขาดหายไป น่าจะเป็นการตอบคำถามว่าแล้วเราจะทำยังไงกันต่อไป - ค้างคา ร้างลา กลับมา จากไป จากกัน ตลอดไป หรือเอายังไงกันดี

*กาแฟในตอนเช้า* : อาจจะไม่ใช่อะไรสักแก้วแบบนั้น "ก็คุณมันศิลปินมากเกินไป" เสียงคุณว่า เพราะสำหรับเราอาจจะไม่ใช่แค่กาแฟสักแก้วแค่นั้น ถ้าจะมีคำถามตามมาอีกว่า กาแฟที่ไหน ยังไง ... ตอนเช้ากับตลาดเช้า เวลาที่ดูเหงา ๆ ในเมืองเงียบของหนังเศร้าที่ไกลออกไป ตกลงว่าอยากได้คาเฟอีน หรืออยากเป็นแค่คนแปลกหน้า ที่เดินทางมาไกล? ก็แค่ผ่านมาได้กลิ่นของกาแฟ หรือได้กลิ่นของใบยาปนมา ในตอนเช้าแบบนั้น - ตกลงว่าขาดอะไรไป

*ความฝันที่ตามเล่นงาน* : ออกไปทำตามฝัน ในตอนเช้าแบบนั้น แต่ความจริงกลับไม่เคยพอ ทิ้งความจริงไปตามหาความฝัน ทิ้งคนนี้แล้วไปกับคนนั้น เช้านี้จริงกับฝัน ห่างกันไกล เหมือนในเช้านั้นที่ตื่นขึ้นมาหลังจากหนีเที่ยวออกจากบ้านมาไกล? ไม่ใช่เพราะตื่นมาเช้ามากเกินไป แต่เพราะตื่นมาแล้วเจออะไร หรือเพราะตื่นมาแล้วไม่เจอใคร หรือตื่นมาเพราะตารางเวลาที่ตั้งไว้ ต้องการบังคับตัว ให้กลับใจ หรือวันนี้อยากจะถอยกลับไป?

*ตามหาฝันดี* : แล้วทิ้งความจริงให้เน่าตายไว้แบบนี้ - เพื่ออะไร? วุ่นวาย สับสน ... จริง ๆ ก็แค่อยากจะหลบไป หายไปสักพัก หลบไปพักที่ไกล ๆ ที่ไหนก็ได้สักพัก คือก็ได้ไป คือก็หายไปไกลและนาน แต่หายไปแล้วไม่ใช่ตลอดกาล แล้วจะได้อะไร? หนีออกไปตามหาความฝัน แล้วสร้างร่องรอยความจริงที่ทิ้งฝันร้ายไว้ให้ใครต่อใคร แบบนี้แล้วฝันดีจะมีประโยชน์อะไร หรือแบบนี้ไม่ใช่ฝันดี ว่ามั๊ย? แต่ใครจะมาสนใจ คนที่เจ็บปวดก็ไม่ได้รู้ว่าเพราะอะไร ส่วนคนที่ทำ เธอก็แค่อยากจะมีชีวิตอย่างในฝันบ้าง แต่ฝันกับข้ออ้าง 2 อย่างที่มักสลับสับกันใช้ สุดท้ายแล้วจะต่างกันตรงไหน

*เวลาผ่านไป* : ฝันดี ฝันร้าย ยังตามมาอยู่ตรงนั้น หลับตาตื่น ลืมตาฝัน หรือกลับกันก็ไม่ได้แตกต่างอะไรเลย มีแต่สะลึมสะลือ นอนไม่เต็มตื่น ใช้ชีวิตอย่างไม่เต็มใจ ความหวังฝาดและขมไป ส่วนความสดชื่นหายไปกับชีวิตในวัยหนุ่ม-สาว เหล้า ยา ภาษาและคำที่หยาบติดหูเพียงเพื่อจะบอกอะไร? ... ความรักที่ฟุ่มเฟือย สิ้นเปลือง เปลือยเปล่า หมดไปเร็วอย่างที่พวกเราต้องการมัน หรือจริง ๆ ชีวิตไม่ได้ต้องการเรื่องพรรค์นั้น? ตั้งหน้าตั้งตาทำงาน ปากบ่นแต่ก็ทำงาน ทำงานให้มาก ทำเงินให้เยอะ เมื่อเวลาผ่านไปจะได้ไม่ต้องมาเสียใจ

ก็อาจจะมีแค่นี้ ก็แค่อยากออกไปบ้างในบางวัน ก็แค่อยากทำอะไรก็ให้รีบทำ พอผ่านไปแล้วคุณจะได้มองย้อนกลับมา จากตรงนั้น นั่นน่าจะยังดีเสียกว่า เสียเวลาที่ผ่านไปแล้วได้แต่มองกลับมา ที่ผ่านมากลับไม่มีปัญญาได้ทำ? แล้ววันที่ไม่อยากทำอะไร - จะให้เราทำอะไร แล้ววันที่ไม่อยากทำงาน ไม่อยากคิดถึง ไม่อยากกลับบ้าน วันที่อะไรก็ไม่ใช่ เหล้า เพลง สมุนไพร ใบยา เรือนร่าง เร่าร้อน กลิ่นน้ำหอม อาหารอร่อย เพื่อนคุย คนแปลกหน้า วิวแปลกตา ทั้งหมดหรืออะไร ๆ ก็ไม่ได้ช่วยอะไร

บางทีการออกไปอาจจะไม่ได้อะไรกลับมา และ คำว่าอย่าออกไปกลับเต็มไปด้วยความรู้สึกอยากให้เธอหายไปซะแบบนั้น
> น่าจะดีถ้าวันนี้ไม่ออกไป เผื่อวันพรุ่งนี้ จะได้ไม่ต้องฝันดี หรือร้าย <svg class="love"><use xlink:href="#icon-heart"></use></svg> ในแบบเดิม ๆ
