---
date: 2021-03-13 T14:36:41+07:00
layout: post
title: "ทางข้างหน้า"
subtitle: "กลับมาอยู่กับลมหายใจ เข้า-ออกไปทีละก้าว ไม่ได้ออกเดินไปไหน แต่กำลังหายใจ เพื่อจะก้าวไปข้างหน้า"
hero_image: https://source.unsplash.com/jQRcc7ewDeo
youtube: o2DXt11SMNI
category: Pop
tags:
  - Maroon 5
author: thiagorossener
---
`ขอบคุณ:` *[Girl with red hat](https://unsplash.com/@girlwithredhat) - Unsplash / Maroon 5 - Memories*

เวลาที่เหลืออยู่ ... เคยอ่านเจอว่าให้ลองถามตัวเองดู ถ้าชีวิตนี้มีเวลาเหลืออยู่แค่ 1 วัน แล้วเราจะใช้เวลา 1 วันนั้นยังไง เคยดูหนังที่เนื้อเรื่องแบบเดียวกับคำถามนี้ แต่จำไม่ได้ว่าเรื่องราวให้คำตอบมาว่าอะไร

ทำให้เวลามากขึ้น หรือทำให้เวลาหมดไป

อยู่กับตัวเอง หรือจะอยู่กับใคร

หนีความจริง หรือรับความจริงให้ได้

เร่งทำให้เสร็จ หรือทำใจรับให้ได้

บอกลา หรือว่า ... ตั้งตารอวันที่พบกันใหม่

มีรอยยิ้ม หรือว่าปาดน้ำตา

ขอบคุณ หรือว่า ... ให้อภัย

ทุกอย่างปะปน เมื่อเหลือแค่ 1 วัน แล้วยังจะต้องเลือกมั๊ย ก็เหลือแค่ 1 วันแล้วยังจะอยากอะไร ไม่มีคำถาม ไม่มีคำตอบ มีแค่ลมหายใจ หลับตาเห็น 'คุณ' ... ขอบคุณ

ขอบคุณ เพราะไม่ว่าจะยังไง ... ขอบคุณ เพราะไม่ว่าจะอะไร

นับถอยหลัง หรือว่าตั้งตารอ

ทำทุกอย่างที่อยากทำ หรือทำทุกอย่างที่ยังไม่ได้ทำ

พอเอาเข้าจริง ๆ กลับไม่มีแรงพอที่จะทำอะไร หลับตา-ลืมตาสลับกันไป ไม่ได้อยู่กับตัวเอง และไม่ได้จะอยู่กับใคร ขอบคุณตัวเอง อดทนและให้อภัย ลมหายใจยังหายเข้าไป ลึกและยาว ลมหายใจค่อย บางเบา หลับตา-ลืมตาสลับกันไป ช้า ๆ

หายใจออกยาว ๆ ... เจ็บที่ชายโครง แต่ก็ขอบคุณ ร่างกายวันนี้ต้องทำงานหนักแค่ไหน แค่ให้เราค่อย ๆ หายใจ แค่ให้เราค่อย ๆ มีชีวิตอยู่ต่อไป

บางทีคงไม่ใช่การนับถอยหลัง บางทีคงไม่ใช่หลับตาแล้วตั้งความหวัง ลาโลกนี้ แล้วไปหวังที่โลกใหม่ ... หรือยังไง

เอาแค่หลับตา-ลืมตาสลับกันไป หายใจเข้าช้า ๆ เจ็บตรงไหนก็ไม่เป็นไร ความเจ็บปวดที่ต้องขอบคุณให้มาก ๆ เข้าไว้ ดีใจที่เราได้รู้จักกันมากขึ้น ... หายใจช้า ๆ ลึกและยาว อยู่กับลมหายใจที่ยังอยู่ได้ เห็นความอยาก ก็แค่นั้น เห็นความคิด ก็สนุกดี จะบอกว่าอะไร ๆ แล้วทำไม่รู้ไม่ชี้?

เห็นก็แค่เห็น เห็นอะไร ๆ ตอนท้ายก็กลับมาอยู่กับลมหายใจ

เรายังจำได้ที่โกรธคุณแทบตาย แล้ววันนี้พอต้องตายขึ้นมาจริง ๆ ... เข้าใจแล้วว่าเวลาที่กินไม่ได้ นอนไม่ได้ แต่คุณกลับพูดแค่ว่า หายใจลึก ๆ เข้าไว้

ฟังดูสิ้นคิด ฟังแล้วคิดว่าคุณดูไม่ห่วงใย ฟังพร้อมกับตัดสินคนอื่นไปเรียบร้อยแล้ว ... เหมือนกัน 'คนอื่น' ซึ่งที่จริงไม่ใช่ใครอื่น เหมือนกันวันนี้ ตอนนี้

1 วันที่กำลังหมดไป ตอนนี้เข้าใจแล้วว่าอีกคนที่เค้าห่วงเราจริง ๆ เค้านั้นน่าเศร้าแค่ไหน เพราะนอกไปจากตัวเรา เพราะเอาแค่ตัวเรา ก็ยังไม่มีใครที่จะทำอะไรได้ พูด-บอกอะไรก็ไม่ได้

ตอนท้ายก็ได้แต่ ยิ้ม ยอมรับ อภัย ... ขอบคุณ - หมายถึงขอบคุณให้มากเข้าไว้ ไม่ว่าจะเกิดอะไร ไม่ว่าจะจบยังไง หายใจเข้าลึก ๆ ช้า ๆ อยู่กับลมหายใจ เจ็บตรงไหนก็ขอบคุณตรงนั้น คิดถึงอะไรก็ขอบคุณเรื่องนั้น อยากได้อะไรก็ขอบคุณ ไม่อยากได้อะไรก็ขอบคุณ มีและเคยมีอะไร ๆ ก็ขอบคุณ

กับเวลาที่เหลืออยู่ ... ทุกอย่างเป็นเรื่องธรรมดา

เพียงแต่ว่า ... สำหรับคุณ

> หายใจ ... ขอบคุณ <svg class="love"><use xlink:href="#icon-heart"></use></svg> และก็คิดถึงตลอดเวลา
