---
date: 2020-08-14 T17:25:14+07:00
layout: post
title: "ก่อนถึงบ้าน"
subtitle: "การเดินทาง การรอคอย การกลับบ้าน ... เวลาที่เหลืออยู่มีความหมายอะไรสักอย่าง"
hero_image: https://source.unsplash.com/t4dwuuMH5MU
image: https://img.youtube.com/vi/sG4MXjqx2pA/maxresdefault.jpg
optimized_image: https://img.youtube.com/vi/sG4MXjqx2pA/maxresdefault.jpg
youtube: sG4MXjqx2pA
category:
  - rock
tags:
  - อัสนี-วสันต์
author: thiagorossener
---
`ขอบคุณ:` *[Daniel Bernard](https://unsplash.com/@nardly) / Unsplash*

การเดินทาง การรอคอย การกลับบ้าน กับเวลาที่เหลืออยู่มีความหมายอะไรหลาย ๆ อย่างปนอยู่ในนั้น ... รถมาช้า เรามานั่งรอ รถไปแล้ว เราก็มานั่งรอ รถมาถึงแล้ว และบางทีเราก็ยังอยากที่จะนั่งรอ เพราะบางทีการที่จะต้องไปต่อ ก็ทำให้คิดถึงและยังอยากจะอยู่ต่อแบบนี้อีก - *ไปนาน ๆ*

*การเดินทาง* : เพราะตอนหน้าร้อนก็ร้อน ส่วนตอนหน้าหนาวก็หนาว แล้วตอนหน้าฝนก็เจอฝน แต่การเดินทางตอนที่เป็นปลายฝนกับต้นหนาว ... แล้วตอนนั้นก็คือตอนที่ทุก ๆ อย่างได้เปลี่ยนไป เพราะฝนไม่ได้ทำให้พวกเราเปียกหรือลำบากกับการเดินทาง และหนาวก็ไม่ได้ทำให้เราอยากขลุกหรือคลุกกันอยู่แต่ในผ้าห่ม แล้วไม่อยากออกจากบ้านไปไหน เพราะลมฝนและลมหนาว เพราะไอน้ำและไอหมอก เพราะบางทีกับการที่เราได้มาเจอกันในตอนนั้น นั่นน่าจะเป็นอะไรที่ทำให้ทุก ๆ อย่างเปลี่ยนไป เวลาที่พวกเรา หรือหมายถึงนาน ๆ ที ที่พวกเราจะได้เจอกับความคลุมเครือและบางเบาเข้าแบบนี้? หมายถึงนาน ๆ ที ที่แค่เราปล่อยมือจากกัน ห่างกันแค่ไม่กี่ก้าว หมอกและไอน้ำก็พาให้คุณหายไปได้ง่าย ๆ เพราะหมอกที่ลงจัดทำให้เรามองไม่เห็นและไอน้ำเย็น ๆ ก็ทำใจเราให้หวั่นไหว - เพียงบาง ๆ ของหมอกและไอน้ำก็ทำให้รับรู้ว่า ถ้าเพียงแค่ห่างกันออกไป เพียงแค่นี้ แล้วเกิดบางที ที่พวกเราอาจจะต้องห่างกันไปจริง ๆ ก็ได้ เพียงแค่ถ้าใครอีกคนหายไปกับสายหมอก เพียงแค่ปล่อยให้พวกเราอีกคนต้องหนาวและเหงา เพียงแค่ปลายฝนกับต้นหนาวที่อาจไม่ได้กลับมาเจอกัน - *อีกต่อไป*

*การรอคอย* : มีความหมายอะไรสักอย่าง ... เพียงแค่ไม่กี่นาทีที่ต้องรอคอย หัวใจกลับเต้นไม่เป็นจังหวะ แล้วนี่เมื่อไหร่จะมาสักทีนะ หรือบางทีเราก็แค่อยู่ว่าง ๆ ปล่อยวาง อยู่บ้านก็แค่ว่าง ๆ จะมารอหรือมาคอยก็แค่เพราะเราว่าง ๆ ว่าแต่ ป่านนี้แล้ว คอยมาสักพักแล้ว จะมา ๆ ที่ว่านี่คือถึงตอนไหน? จะได้ไปทานข้าวก่อน หรือจะมาถึงตอนไหนก็คงเป็นตอนนั้นละนะ เพราะเพียงแค่เวลาที่ใครสักคนรอคอย บางทีก็เนิ่นนาน และบางทีก็นานพอ พอที่จะทำใจให้ร้อนรน แต่ก็แปลกดีนะ เพราะครั้งนี้เรากลับไม่ได้สับสน เพราะรอคอยก็คือรอคอย ไม่ใช่ว่ารอไป ไม่ใช่ว่าคอยอยู่ ไม่ใช่ว่าดูแล้วจะนานเท่าไหร่ก็ได้ แต่แค่รู้ว่าเมื่อถึงเวลา ทุกอย่างที่ทำมา ทุกอย่างที่ทำแทนที่การอยู่บ้านว่าง ๆ ทุกอย่างสำหรับการรอคอย ตอนนั้นทุกอย่างที่ว่าจะจบลง และทุกอย่างที่ว่าจะต้องกลายมาเป็นแค่จุดเริ่มต้นของความทรงจำ ที่มีใครอีกคนนึงอยู่ในนั้น - เพราะเป็น *คุณ* ที่ทำให้การรอคอยกลายเป็นช่วงเวลาที่เราอยากย้อนกลับไป น่าจะเหมือนที่ใครต่อใครก็บอกกันว่า ไม่ได้ต้องการที่จะย้อนกลับไปเพื่อเปลี่ยนแปลงอะไร ๆ เพราะเอาจริง ๆ จะมีก็แค่ อยากจะวนกลับไปอยู่ในช่วงเวลานั้นอีกสักครั้ง หรือสอง หรือสามครั้ง หรือเอาแค่ให้หยุดอยู่อย่างนั้น - *ตลอดไป*

*การกลับบ้าน* : ช่วยให้เรื่องราวต่าง ๆ จบลงได้ด้วยดีเสมอ ๆ ไม่ว่าเพราะการกลับบ้านจะเกิดขึ้นมาจากอะไร ไม่ว่าการกลับบ้านจะหมายถึงการที่กลับไปเจอะเจอกับอะไร ๆ หรือไม่ว่า ... การกลับบ้านอาจจะหมายถึงการกลับไปแล้ว ไม่ได้มีอีกเลยที่จะได้เจอกับใคร ที่หมายถึงคนที่เรารัก และคนที่รักเรามากที่สุดก็ตาม - บางทีบ้านก็คือบ้าน ความผูกพัน และการรอคอยที่จะได้กลับมาพบกัน กลับมาเพื่อหยุดพักสักหน่อย กลับมาเพื่อพักสักแปป กลับมาเพื่อพักค้างสักคืน หรือกลับมาเพื่อจะพักและอยู่กันที่นี่ตลอดไป แต่หลายครั้งการกลับบ้านมาก็เพื่อรอให้ความฝันกลับมามีพลังแข็งแรง กลับมาเพื่อให้จิตใจได้กลับมาสดชื่นเข้มแข็ง กลับมาเพื่ออยู่ในอ้อมกอดอุ่นที่มีแต่ความห่วงใยของแม่ กลับมารวบรวมตั้งใจตั้งสติกันใหม่กับกำลังใจจากพ่อ กลับมาเพื่อให้หายคิดถึงและได้ยิ้มดีใจที่ได้เห็นรอยยิ้มใส ๆ ของทุก ๆ คน กลับมาเพื่อเพราะว่าอีกสักพัก การหยุดพักก็จะช่วยส่งให้เราได้ออกเดินทาง ออกไปสู่โลกกว้าง ออกไปสู่โลกข้างนอก - *อีกครั้ง*

วนเวียน เดินทาง เริ่มต้น และจบลง ก็เพื่อที่จะได้เติบโต ด้วยความรัก ความห่วงใย ที่อบอุ่น ... การเดินทาง การรอคอย การกลับบ้าน ถึงตอนนั้น บางอย่างได้เปลี่ยนไป รถมาแล้ว เรายังไม่ได้ไปไหน แต่แค่นี้ก็คิดถึงกันได้แล้ว ว่ามั๊ย? ต้องไปแล้ว ลาก่อนจนกว่าจะกลับมาพบกันใหม่ - *ลาก่อน*\
`ขอบคุณ:` *เพลงเดือนเพ็ญ - อัสนี-วสันต์ (คิดถึงบ้าน - อัศนี พลจันทร)*

<div style="position:relative;width:100%;height:0;padding-bottom:56.25%;">
<iframe style="width:100%;height:100%;position:absolute;top:0;left:0;" src="{{ "https://www.youtube.com/embed/" | append: page.youtube }}" frameborder="0" allow="autoplay; encrypted-media" allowfullscreen>
</iframe>
</div>
> การเดินทาง การรอคอย การกลับบ้าน และเวลาทั้งหมดที่เหลืออยู่ ดูจะมีความหมายอีกมากมาย <svg class="love"><use xlink:href="#icon-heart"></use></svg> ก็เพราะคุณ
