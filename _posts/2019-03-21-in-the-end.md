---
date: 2019-03-21 07:17:13 +0700
layout: post
title: "สุดท้ายแล้วนะ"
subtitle: "สุดท้ายที่พาไปสู่การเริ่มใหม่ ดีใจแต่ทำไมถึงได้เศร้าจัง ลาก่อนพร้อมกับความหวัง และจนกว่าจะได้พบกันใหม่ที่ไม่มีจริง"
hero_image: https://source.unsplash.com/u1XO8rGzMTQ
youtube: 19UjyhKY7eA
category:
  - pop
tags:
  - Polycat
author: thiagorossener
---
`ขอบคุณ:` *[Brooke Lark](https://unsplash.com/@brookelark) - Unsplash / Polycat - อาวรณ์*

ทางเลือกที่ไม่ได้ถูกเลือก รอยยิ้มที่ปากของเธอบอกว่าไม่เป็นไร ทำใจได้มาตั้งแต่แรกแล้วล่ะ ในตามีน้ำเอ่อ ถ้าร้องไห้ได้ออกซะเลยคงดีซะกว่า เราอยู่กันสองคนแต่เหมือนเราอยู่กันหลายคน ความคิดสับสน ความหวังกระจัดกระจาย ความหมายยิ่งต้องการการตีความอีกหลายชั้น ส่วนความฝัน ... บางที ไม่มีก็น่าจะยังดีเสียกว่า

เธอเดินมาส่งหรือว่าเรากำลังจะเดินไปด้วยกัน? แล้วเธอก็สั่นหัว ต้องส่งกันไกลแค่ไหนเหรอ เธอถาม ในรอยยิ้มมีความอบอุ่นและอบอวลไปด้วยกลิ่นหอมอ่อน ๆ ที่ปกคลุมอยู่รอบตัวเธอ เหมือน layer หรืออาจจะเป็น barrier ก็ได้เช่นกัน เธอยิ้มอีกหลายครั้ง จะตั้งใจหรือจงใจ แต่เราก็เผลอใจให้ไปได้ทุกที ... นั่นสิ

หรือเพราะความเผลอ สุดท้ายเธอ ... สุดท้ายเธอหรือใคร ๆ ที่มีสติดี ๆ คงไม่มีใครที่เลือกเอาความเผลอมาเป็นที่ตั้ง ฟังแล้วก็ถูกทุกครั้ง ทางเลือกที่ไม่ได้ถูกเลือก เธอคือคนคนนั้นสำหรับที่นั่น และเธอก็คือคนคนนี้สำหรับที่นี่ บางทีถ้าไม่มีเธอคนนี้เราคงจะ ... ถ้าเราไม่เผลอ ถ้าเธอเลือกเรา ถ้าเราดีใจและร้องไห้ออกมา

ตอนนี้คงเป็นตอนที่เราเข้าใจแล้วว่า ดีใจแต่ทำไมถึงได้เศร้าจัง แต่ก็ยังไม่เข้าใจอยู่ดี ไม่มีการถูกเลือก มีแค่การถูกเรียก แต่แค่นี้เราก็ดีใจพอแล้วใช่มั๊ย ... ดีใจแค่พอให้ไม่ต้องถามว่าทำไมถึงได้เศร้าจัง ทางเลือกที่ไม่ได้ถูกเลือก แต่ถูกทิ้งเอาไว้ข้างหลัง รอยยิ้มที่ปากของเธอยังบอกว่าไม่เป็นไร

แต่เหมือนเธอทิ้งอะไรหลาย ๆ อย่างไว้มากมายเหลือเกิน ร่องรอย ช่วงเวลา ความหวัง และความฝัน ... ใช่ความฝัน! ที่เธอบอกว่าไม่สำคัญ ที่ไม่สำคัญ เพราะบางที ไม่น่าจะมีก็ยังดีเสียกว่า - บางทีครั้งนี้เธออาจอยากจะตื่นขึ้นมาจากฝัน แล้วออกไปเดินเบียดกัน ในคนกลุ่มนั้น ความรักกำลังนำเธอไป หรือแค่ฝูงชนกำลังเบียดพาเธอไป

เพราะคนที่มีความฝันไม่เคยจะสื่อสารมันออกมาได้รู้เรื่อง ไม่เคยเลยสักครั้ง เพราะคนที่มีความฝันท่ามกลางผู้คน ไม่เคยจะมีความหมาย ว่างเปล่า อ้างว้าง ระยะห่างไม่ได้มีกลิ่นหอมอ่อน ๆ ที่ปกคลุมอยู่รอบตัว ในตาแค่เอ่อ ๆ หรือร้องฟูมฟายก็ไม่มีความหมาย ถ้ายังไปไม่ถึงสิ่งที่ฝัน ... ก็ดันเป็นซะแบบนี้

ก็เพราะแบบนี้เธอถึงไม่เคยได้รับจดหมายจากคนที่มีความฝัน แต่ที่เธอได้ ใคร ๆ ก็อยากได้ message และ update มากมาย จากผู้คนที่เดินเบียด ๆ กัน ก็เพราะไม่มีใครชอบและต้องการที่จะเหงาอยู่คนเดียว ก็เพราะเวลากลับบ้านคือทุก ๆ วัน ไม่ใช่นาน ๆ เธอค่อยมาสักที ก็เพราะทางเลือกที่ไม่ได้ถูกเลือก ก็คือทางเลือกที่ไม่ควรมีอยู่แล้วตั้งแต่ต้น ... ก็เพราะ

ความฝันก็ไม่จำเป็น เพราะแค่จะอยู่ให้ได้ในความจริง ก็แทบจะถูกเบียดจนไม่มีที่ให้หายใจอยู่แล้ว - และสำหรับเธอนี่ไม่ใช่การจากกัน นี่ไม่ใช่ความทรงจำ รอยยิ้มที่ติดปากก็เพื่อความสวยงามและอ่อนโยน ความหมายเป็นแค่ส่วนเกิน ที่เผอิญหยิบผิดมา ... ลาก่อน สั้น ๆ และเรียบง่าย
> ลาก่อน <svg class="love"><use xlink:href="#icon-heart"></use></svg> แค่สั้น ๆ และเรียบง่ายจริง ๆ
